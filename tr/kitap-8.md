    8. Kitap - Yazılım ve Donanım

----

    Şöyle dedi usta programcı: 
    
    "Rüzgar olmadan çimler hareket edemez. Yazılım olmadan donanım işe yaramaz."

----

    8.1

Bir çırak, ustaya sordu: "Görüyorum ki bir bilgisayar firması var ki diğerlerinin hepsinden daha büyük. Rekabet ortamında cücelerin arasındaki dev gibi. Tek bir bölümü bile başlı başına bir şirket adeta. Bu neden böyle?"

Usta cevapladı: "Neden böyle aptalca sorular soruyorsun? Şirket büyük çünkü büyük. Sadece donanım yapsaydı hiç kimse satın almazdı. Sadece yazılım yapsaydı kimse kullanmazdı. Sadece sistem bakım hizmeti verseydi insanlar ona hizmetçi muamelesi yapardı. Fakat o bunların hepsini birleştiriyor bu yüzden de insanlar onu tanrılardan biri olarak görüyor. Çırpınmadan, zahmetsizce fethediyor."

    8.2

Usta bir programcı bir gün yolda bir acemi bir programcı ile karşılaştı. Usta, aceminin elindeki portatif bilgisayar oyununu fark etti. "Afedersin, bir bakabilir miyim acaba?" diye sordu.

Acemi, elindeki bilgisayarı ustaya verdi. Usta alete bakıp konuştu: "Gördüğüm kadarı ile oyunun üç seviyesi var; kolay, orta ve zor. Ancak bu tip bir aletin bir oyun seviyesi daha vardır. Öyle bir seviye ki ne bilgisayar insanı yenmeye çalışır ne de insan bilgisayarı."

"Lütfen usta", diye yalvardı acemi, "bu gizemli ayarı nasıl bulabilir bir insan?"

Usta aleti yere attı ve üzerinde zıplayıp parçaladı. Ve acemi o anda aydınlandı.

    8.3

Bir zamanlar mikroişlemciler üzerinde çalışan bir programcı vardı. "Bak burada ne kadar iyiyim" dedi kendisini ziyarete gelen bir programcıya. "Kendi işletim sistemim ve depolama cihazım var. Kaynaklarımı hiç kimse ile paylaşmak zorunda değilim. Yazılım kendi kendine yeterli ve kullanması kolay. Neden işinden ayrılıp bana katılmıyorsun?"

Mainframe programcısı arkadaşına kendi sistemini tarif etmeye başladı: "Mainframe bilgi işlem merkezinde, meditasyon yapan kadim bir bilge gibi oturur. Yüzlerce disk sürücüsü büyük bir okyanus gibidir. Yazılım tıpkı bir elmas gibi çokyüzlüdür ve bir orman gibi derindir. Sistemdeki programlar ırmaklar gibi akar. Ben bulunduğum yerde mutluyum."

Bunu duyan mikroişlemci programcısı sustu ve derin düşüncelere daldı. İki programcı ömür boyu dost kaldılar.

    8.4

Donanım ve Yazılım Chang-tse yolunda karşılaştılar. Yazılım dedi ki: "Sen Yin'sin ve ben de Yang'ım. Eğer birlikte seyahat ederse meşhur olur ve çok para kazanırız." Ve birlikte yola koyuldular dünyayı fethetmek üzere.

Yolda Firmware ile karşılaştılar, elinde bir değnek ve üzerinde hırpani giysiler vardı. Firmware onlara dedi ki: "Tao Yin ve Yang'ın ötesindedir. Bir su birikintisi kadar sessiz ve hareketsizdir. Meşhur olma arzusu gütmez ve bu yüzden de kimse onun varlığından haberdar değildir. Servet düşkünü değildir çünkü kendi kendine yetebilir. Zamanın ve mekanın ötesinde yaşar."

Yazılım ve Donanım, utanmış bir halde eve döndüler.